*Dokument je vo formáte [markdown](https://guides.github.com/features/mastering-markdown/)*


# Návrh štruktúry a fungovania politickej strany

Podmienky vzniku politickej strany a politického hnutia (ďalej len „strana“), register strán, konania o zmene údajov zapísaných v registri strán, podmienky zániku strany, práva a povinnosti strany, hospodárenie a financovanie strany a sankcie za nesplnenie povinností upravuje zákon č. 85/2005 Z. z. o politických stranách a politických hnutiach v znení neskorších predpisov (ďalej len „zákon o politických stranách“).

## Náležitosti nevyhnutné na vznik politickej strany

* [ ] Prípravný výbor strany (má najmenej 3 členov)
* [ ] Názov strany (skratka názvu strany)
* [ ] Deň začatia zbierania podpisov na zoznam občanov
* [ ] Ciele činnosti strany
* [ ] Program strany
* [ ] Stanovy strany
* [ ] Zoznam 10 000 občanov, ktorí súhlasia s vznikom strany
* [ ] Správny poplatok za konanie o registrácii (663,50 EUR)
* [ ] Adresa sídla strany
* [ ] Podanie návrhu na zaregistrovanie strany
* [ ] Zvolenie štatutárneho orgánu strany
* [ ] Zapísanie štatutárneho orgánu do registra strán

### Dokumenty strany

#### Stanovy strany

Stanovy strany musia obsahovať:

* **názov strany a jej skratku**, ak sa má používať (názov strany a jej skratka sa musí líšiť od názvu a skratky strany, ktorá už bola zaregistrovaná),
* **program strany** s uvedením **cieľov činnosti**,
* **práva a povinnosti členov** strany,
* **orgány strany**, spôsob ich voľby a vymedzenie ich právomoci,
* spôsob, akým **štatutárny orgán** koná v mene strany, či a v akom rozsahu môžu robiť právne úkony v mene strany aj iní jej členovia alebo jej zamestnanci,
* **zásady hospodárenia** strany,
  - ustanovenia o **organizačných jednotkách** strany, ak budú zriadené, najmä vymedzenie rozsahu, v akom môžu v mene strany nadobúdať majetok, hospodáriť a nakladať s ním, prípadne nadobúdať iné majetkové práva, a vymedzenie rozsahu, v akom môžu konať a zaväzovať sa v mene strany (organizačné jednotky strany nie sú právnickými osobami),
  - spôsob **naloženia s majetkovým zostatkom**, ktorý vyplynie z likvidácie majetku a zo záväzkov prípade zrušenia strany.

### Finančné náklady na vytvorenie strany

#### Správne poplatky Ministerstvu vnútra Slovenskej republiky

je potrebné uhradiť Ministerstvu vnútra Slovenskej republiky na číslo účtu v tvare IBAN: SK03 6500 0014 0900 2054 5796 (Slovenská pošta, a.s.), variabilný symbol 2210042, konštantný symbol: 3818.

| Služba                                                                                          |   Poplatok   |
| :---------------------------------------------------------------------------------------------- | -----------: |
| Návrh na registráciu strany                                                                     |   663,50 EUR |
| Zmena adresy sídla, štatutárneho orgánu, stanov a predloženie predloženie nových stanov         |    33,00 EUR |
| Zmena názvu strany (uskutočňuje sa zmenou stanov strany a preto je potrebné zaplatiť 2x 33 EUR) |    66,00 EUR |
| Vyhotovenie výpisu z registra strán                                                             |     5,00 EUR |
| Výmaz strany z registra strán                                                                   |    33,00 EUR |
| Ročné náklady za vedenie podvojného účtovníctva (odhad)                                         | 1 500,00 EUR |  


## Orgány strany

### Prípravný výbor strany

Strana je právnická osoba, ktorá vzniká zapísaním do registra politických strán. Do vzniku strany koná vo veciach súvisiacich s jej vznikom prípravný výbor, ktorý musí byť najmenej trojčlenný. Členom prípravného výboru strany môže byť občan, ktorý dovŕšil 18 rokov veku a má spôsobilosť na právne úkony v plnom rozsahu.

### Štatutárny orgán strany

Štatutárnym orgánom strany alebo členom štatutárneho orgánu strany môže byť občan, ktorý dovŕšil 18 rokov veku a má spôsobilosť na právne úkony v plnom rozsahu.


## Vznik politickej strany

Podmienky vzniku strany upravuje § 6 zákona o politických stranách.

### Oznámenie prípravného výboru politickej strany

Prípravný výbor strany môže oznámiť Ministerstvu Vnútra, že začal zbierať podpisy na zoznam občanov, ktorí súhlasia, aby strana vznikla. V oznámení prípravný výbor uvedie:

* identifikačné údaje členov **prípravného výboru** v rozsahu: 
 - meno, 
 - priezvisko,
 - rodné číslo,
 - adresa trvalého pobytu,
 - označenie, kto z členov prípravného výboru je splnomocnencom,

* navrhovaný **názov strany** a jeho **skratku**, ak sa má používať,
 
* **deň začatia zbierania podpisov** na zoznam občanov.

Oznámenie ministerstvo bezodkladne zverejní na svojom webovom sídle na dobu 180 dní a po túto dobu ministerstvo:

 1. neprijme a nezverejní oznámenie iného prípravného výboru s názvom strany alebo skratkou zhodnou s názvom strany alebo skratkou vo zverejnenom oznámení,
 2. nerozhodne o registrácii strany s názvom strany alebo skratkou zhodnou s názvom strany alebo skratkou uvedenou vo zverejnenom oznámení a
 3. nevykoná zmenu názvu zaregistrovanej strany alebo skratky v registri strán v prípade, ak sa názov strany alebo skratka nelíši od názvu strany alebo skratky uvedenej vo zverejnenom oznámení.
 
Ak prípravný výbor v lehote 180 dní nepredloží ministerstvu návrh na registráciu strany uvedenej vo zverejnenom oznámení, vyššie uvedené obmedzenia sa prestanú uplatňovať.


### Registrácia

Podľa § 6 ods. 1 zákona o politických stranách, strana vzniká dňom zápisu do registra strán, ktorý vedie Ministerstvo vnútra SR.

#### Návrh na registráciu

Konanie o registrácii strany upravuje § 7 zákona o politických stranách. Konanie začína dňom, keď bol návrh na registráciu podľa § 6 zákona o politických stranách doručený na adresu Ministerstva vnútra Slovenskej republiky, Drieňová 22, 826 86 Bratislava 29.

Návrh na registráciu strany podáva prípravný výbor, ktorý musí byť najmenej trojčlenný. Návrh musí byť písomný, podpísaný každým členom prípravného výboru, pravosť podpisu musí byť osvedčená notárom alebo matrikou.

V návrhu musia byť uvedené mená, priezviská, rodné čísla, adresy trvalého pobytu všetkých členov prípravného výboru a určený splnomocnenec, ktorý bude konať v mene prípravného výboru.

#### Prílohy návrhu na registráciu

Prílohou návrhu musia byť tieto doklady:

* **zoznam občanov**, ktorí súhlasia, aby strana vznikla (zoznam musí podpísať najmenej 10 000 občanov, ktorí uvedú meno, priezvisko, adresu trvalého pobytu a číslo občianskeho preukazu),

> V zákone sa hovorí, že to majú byť občania a nie, že musia mať 18 rokov!
> Ako je to v zákone s tým, že to musia občania vlastnoručne podpísať?

* **stanovy** strany vo dvoch vyhotoveniach, 
* **doklad o zaplatení správneho poplatku** (potvrdenie z pošty alebo výpis z účtu banky o uskutočnení prevodu),
* vyhlásenie o **adrese sídla** strany s uvedením obce, názov ulice a čísla domu, podpísané splnomocnencom (sídlo strany musí byť na území Slovenskej republiky).

#### Schválenie registrácie

Ak návrh nemá nedostatky alebo nie je dôvod na odmietnutie registrácie, ministerstvo stranu zaregistruje *do 15 dní odo dňa začatia konania*. Rozhodnutie o registrácii strany sa nevydáva. Jedno vyhotovenie stanov s vyznačeným dátumom a číslom registrácie strany ministerstvo zašle splnomocnencovi.

#### Pozastavenie registrácie

V prípade, že návrh a priložené doklady majú iné nedostatky, ako tie, ktoré zakladajú vydanie rozhodnutia o odmietnutí registrácie strany podľa § 7 ods. 9 zákona o politických stranách, ministerstvo v lehote *do 15 dní odo dňa začatia konania* zašle splnomocnencovi písomné upozornenie s výzvou, aby v určenej lehote nedostatky odstránil, s poučením, že inak konanie zastaví. Do uplynutia lehoty na odstránenie nedostatkov sa konanie o registrácii prerušuje.

#### Odmietnutie registrácie

Ministerstvo do 15 dní odo dňa začatia konania odmietne registráciu strany, ak:

* zoznam občanov nie je v súlade s § 6 ods. 4 písm. a),
* prípravný výbor, člen prípravného výboru alebo členovia prípravného výboru nespĺňajú podmienky ustanovené týmto zákonom,
* sídlo strany nie je na území Slovenskej republiky ,
* názov strany a jej skratka sa nelíši od názvu a skratky strany, ktorá už je zaregistrovaná, alebo
* stanovy strany sú v rozpore s § 2.

Rozhodnutie o odmietnutí registrácie sa doručuje splnomocnencovi do vlastných rúk. Proti rozhodnutiu o odmietnutí registrácie strany môže prípravný výbor podať žalobu na Najvyšší súd Slovenskej republiky v lehote do dvoch mesiacov odo dňa doručenia rozhodnutia. Deň nadobudnutia právoplatnosti rozsudku Najvyššieho súdu Slovenskej republiky, ktorým sa zrušilo rozhodnutie o odmietnutí registrácie strany a vec bola vrátená na ďalšie konanie je dňom začatia nového konania o registrácii strany, pričom ministerstvo je právnym názorom Najvyššieho súdu Slovenskej republiky viazané.


## Počiatočná fáza existencie strany

### Voľba štatutárneho orgánu a jeho zápis do registra strán

Podľa § 8 ods. 2 zákona o politických stranách musí byť štatutárny orgán strany **zvolený najneskôr do troch mesiacov od vzniku strany**.

Podľa § 8 ods. 3 zákona o politických stranách je strana povinná podať ministerstvu vnútra návrh na **zápis štatutárneho orgánu najneskôr do štyroch mesiacov od svojho vzniku**. K návrhu strana priloží uznesenie ustanovujúceho najvyššieho orgánu strany príslušného podľa zaregistrovaných stanov, podpísané zvoleným štatutárnym orgánom strany.

V prípade nesplnenia si vyššie uvedenej povinnosti, ministerstvo zapíše stranu v registri s dodatkom „v likvidácii“. Splnomocnenec prípravného výboru je povinný vymenovať likvidátora a bezodkladne oznámiť ministerstvu jeho meno, priezvisko, rodné číslo a adresu trvalého pobytu. Ak splnomocnenec tieto údaje ministerstvu neoznámi v lehote do 5 mesiacov od vzniku strany, ministerstvo zapíše do registra strán ako likvidátora splnomocnenca.


## Fungovanie strany

### Zmena sídla strany

V prípade zmeny adresy sídla strany, návrh na zápis do registra strán podáva ministerstvu *štatutárny orgán do 15 dní* odo dňa keď k nej došlo. K návrhu musí byť priložené vyhlásenie o zmene adresy sídla strany podpísané štatutárnym zástupcom (pravosť podpisov musí byť osvedčená).


### Zmena štatutárneho orgánu strany

Návrh na zápis zmeny štatutárneho orgánu je povinný podať ministerstvu *štatutárny orgán* zapísaný v registri strán a v prípade viacčlenného štatutárneho orgánu všetci členovia štatutárneho orgánu zapísaní v registri strán. Návrh sa musí podať *do 15 dní* odo dňa, keď k zmene štatutárneho orgánu došlo. K návrhu musí byť priložené uznesenie orgánu strany, ktorý je podľa zaregistrovaných stanov príslušný na voľbu štatutárneho orgánu. Uznesenie musí byť podpísané štatutárnym orgánom alebo takým počtom členov štatutárneho orgánu, akým je potrebné toto rozhodnutie podľa stanov prijať, zapísanými v registri strán a novozvoleným štatutárnym orgánom alebo všetkými novozvolenými členmi štatutárneho orgánu (pričom pravosť podpisov musí byť osvedčená), to neplatí, ak štatutárny orgán alebo člen štatutárneho orgánu zapísaný v registri strán zomrel alebo ak bol vyhlásený za mŕtveho.


### Zmena stanov, resp. prijatie nových stanov strany

#### Zmena stanov strany

Návrh na zápis zmeny zaregistrovaných stanov je povinný podať ministerstvu *štatutárny orgán*, a to *do 15 dní* odo dňa schválenia ich zmeny. K návrhu musí byť priložené:

 * **uznesenie** orgánu strany príslušného podľa zaregistrovaných stanov na zmenu stanov, podpísané štatutárnym orgánom alebo takým počtom členov štatutárneho orgánu, akým je potrebné toto rozhodnutie podľa stanov prijať (pravosť podpisov musí byť osvedčená) a
* **zmeny stanov** vo dvoch vyhotoveniach (vo forme dodatku k stanovám).

#### Prijatie nových stanov strany

Nové stanovy musia obsahovať ustanovenie o zrušení zaregistrovaných stanov s uvedením čísla a dátumu registrácie strany, vrátane všetkých dátumov a poradových čísiel zmien stanov, ktoré boli zapísané v registri strán. Návrh podáva *štatutárny orgán* ministerstvu *do 15 dní* od ich schválenia (pravosť podpisov musí byť osvedčená). K návrhu musí byť priložené:

* uznesenie orgánu strany príslušného podľa zaregistrovaných stanov na schválenie nových stanov podpísané štatutárnym orgánom alebo takým počtom členov štatutárneho orgánu, akým je potrebné toto rozhodnutie podľa stanov prijať (pravosť podpisov musí byť osvedčená) a
* nové stanovy vo dvoch vyhotoveniach.


## Zánik strany

Strana zaniká dňom, keď ministerstvo vykoná výmaz strany z registra strán. Zániku strany predchádza jej zrušenie s likvidáciou alebo bez likvidácie.

Podľa § 14 zákona o politických stranách sa strana zrušuje:

* dobrovoľným zrušením (s likvidáciou alebo bez likvidácie),
* zlúčením s inou stranou,
* vyhlásením konkurzu alebo zamietnutím návrhu na vyhlásenie konkurzu pre nedostatok majetku,
* právoplatným rozhodnutím Najvyššieho súdu Slovenskej republiky o rozpustení strany alebo
* z iných dôvodov uvedených v zákone o politických stranách (§ 8 ods. 5, § 30 ods. 8 a § 34 ods. 4)
 
### Zrušenie strany bez likvidácie

Ak sa nevyžaduje likvidácia podľa § 13 ods. 3 zákona o politických stranách, strana sa zrušuje bez likvidácie. Likvidácia sa nevyžaduje v prípade, ak:
 
1. majetok a záväzky prechádzajú na už jestvujúcu stranu, ktorá je právnym nástupcom strany zrušenej zlúčením,
2. strana nemá žiaden majetok,
3. návrh na vyhlásenie konkurzu na majetok strany bol zamietnutý pre nedostatok majetku alebo konkurz vyhlásený na majetok strany bol zrušený z dôvodu, že majetok strany nepostačuje ani na úhradu výdavkov a odmenu správcu alebo po ukončení konkurzného konania nezostane strane žiaden majetok.

Návrh na výmaz strany z registra strán sa podáva do 5 dní od zrušenia strany. Ak sa strana zrušuje dobrovoľným zrušením, návrh na výmaz strany z registra strán je povinný podať štatutárny orgán.

K návrhu musia byť priložené:

* uznesenie orgánu strany príslušného podľa zaregistrovaných stanov strany, ktorý rozhodol o dobrovoľnom zrušení strany, podpísané štatutárnym orgánom alebo takým počtom členov štatutárneho orgánu, akým je potrebné toto rozhodnutie podľa stanov prijať (pravosť podpisov musí byť osvedčená) a
* vyhlásenie, že sa nevyžaduje likvidácia podľa § 13 ods. 3 písm. b) alebo písm. c) zákona o politických stranách, podpísané štatutárnym orgánom alebo takým počtom členov štatutárneho orgánu, akým je potrebné toto rozhodnutie podľa stanov prijať (pravosť podpisov musí byť osvedčená).
 

### Zlúčenie strany s inou stranou

Ak sa strana zrušuje zlúčením s inou stranou, návrh na výmaz strany z registra strán je povinný podať štatutárny orgán strany, ktorá sa zrušuje zlúčením. K návrhu musí byť priložené:

* uznesenie orgánu strany príslušného podľa zaregistrovaných stanov strany, ktorý rozhodol o zrušení strany zlúčením s inou stranou, podpísané štatutárnym orgánom alebo takým počtom členov štatutárneho orgánu, akým je potrebné toto rozhodnutie podľa stanov prijať (pravosť podpisov musí byť osvedčená),
* písomná zmluva o zlúčení strán.

Zmluva o zlúčení strán musí byť podpísaná štatutárnymi orgánmi alebo takým počtom členov štatutárnych orgánov, akým je potrebné toto rozhodnutie podľa stanov zlučovaných strán prijať (pravosť podpisov musí byť osvedčená) a musí obsahovať:

* označenie zlučovaných strán s uvedením dátumu a čísla registrácie oboch strán,
* údaje o majetku a záväzkoch strany zrušenej zlúčením,
* označenie právneho nástupcu strany zrušenej zlúčením.


### Zrušenie strany s likvidáciou

O zrušení strany s likvidáciou rozhoduje orgán strany príslušný podľa zaregistrovaných stanov, ktorý je povinný súčasne vymenovať likvidátora. Likvidátorom nesmie byť člen tejto strany, ak zákon o politických stranách neustanovuje inak.

Zrušenie strany a údaje, ktoré sa zapisujú do registra strán, oznámi likvidátor ministerstvu do piatich dní od zrušenia strany. Zápisom prechádza pôsobnosť štatutárneho orgánu na likvidátora zapísaného v registri strán.

K oznámeniu musí byť priložené uznesenie orgánu strany príslušného podľa zaregistrovaných stanov strany, ktorý rozhodol o zrušení strany s  likvidáciou, podpísané štatutárnym orgánom alebo takým počtom členov štatutárneho orgánu, akým je potrebné toto rozhodnutie podľa stanov prijať (pravosť podpisov musí byť osvedčená). Zápisom prechádza pôsobnosť štatutárneho orgánu na likvidátora zapísaného v registri strán.

Likvidátor podá návrh na výmaz strany z registra strán najneskôr do 30 dní od skončenia likvidácie.

## Hospodárenie strany

### Záväzky strany

Strana zodpovedá za svoje záväzky celým svojím majetkom. Členovia strany za záväzky strany ani nezodpovedajú, ani neručia.


### Podnikanie strany

Strana nesmie vo vlastnom mene podnikať a ani uzatvárať zmluvy o tichom spoločenstve. Strana môže založiť alebo stať sa spoločníkom obchodnej spoločnosti, musí však byť jediným zakladateľom alebo jediným spoločníkom; obchodná spoločnosť môže byť založená len na účel podnikania.

> Za akým účelom a akou formou by strana mohla podnikať?

Predmetom činnosti obchodnej spoločnosti, ktorú strana založila alebo sa stala jej jediným spoločníkom, môže byť len

* prevádzkovanie vydavateľstiev, nakladateľstiev a tlačiarní,
* publikačná a propagačná činnosť,
* výroba a predaj predmetov propagujúcich program a činnosť strany,
* usporadúvanie vzdelávacích a politických akcií,
* výkon správy majetku strany.

Obchodná spoločnosť nemôže byť uchádzačom alebo záujemcom o účasť na verejnom obstarávaní, ak obstarávateľom je právnická osoba ustanovená zákonom č. 523/2003 Z. z. o verejnom obstarávaní.

### Účtovníctvo strany

Strana je povinná účtovať v sústave **podvojného účtovníctva**.

### Príjmy strany

Príjmami strany môžu byť:

* príjmy z členských príspevkov,
* príjmy z darov a iných bezodplatných plnení,
* príjmy z dedičstva,
* príjmy z predaja alebo prenájmu jej hnuteľného majetku alebo nehnuteľností,
* príjmy z úrokov z vkladov jej prostriedkov v bankách,
* podiely na zisku z podnikania obchodných spoločností,
* výnosy z cenných papierov verejne obchodovateľných na verejnom trhu,
* príjmy z pôžičiek a úverov,
* príspevky zo štátneho rozpočtu.

> V prípade nepodnikania sú zrejme aplikovateľné len prvé 2 body

#### Príjmy z pôžičiek a úverov

Strana je povinná viesť osobitnú evidenciu o príjmoch z pôžičiek a úverov vrátane dátumu prijatia pôžičky alebo úveru, výšky pôžičky alebo úveru a dohodnutého termínu splatenia. V osobitnej evidencii sa uvádza aj meno, priezvisko a adresa trvalého pobytu, ak ide o fyzickú osobu, alebo obchodné meno, identifikačné číslo a adresa sídla, ak ide o právnickú osobu.

#### Príjmy z darov a iných bezodplatných plnení

Strana môže prijať dar alebo iné bezodplatné plnenie len na základe písomnej zmluvy, spĺňajúcej predpísané náležitosti.

Strana je povinná viesť osobitnú evidenciu darov a iných bezodplatných plnení vrátane dátumu prijatia daru alebo iného bezodplatného plnenia, hodnoty a identifikačných údajov darcu alebo identifikačných údajov zmluvnej strany, ktorá poskytla iné bezodplatné plnenie.

#### Príjmy z členských príspevkov

Strana je povinná viesť osobitnú evidenciu prijatých členských príspevkov vrátane mena a priezviska člena strany a adresy jeho trvalého pobytu, ak ide o člena, ktorého členský príspevok v úhrne v danom roku dosiahol 829 € a viac. Členské príspevky nad 5 000 € môže strana prijať len bezhotovostnou platbou.

Zoznam darcov je strana povinná zverejňovať na svojej internetovej stránke štvrťročne, najneskôr do 30 dní po ukončení kalendárneho štvrťroka. V zozname darcov strana uvedie meno, priezvisko a adresu trvalého pobytu darcu, ak ide o fyzickú osobu, ak ide o fyzickú osobu – podnikateľa aj obchodné meno, ak ide o právnickú osobu názov alebo obchodné meno a adresu sídla a hodnotu peňažného daru.

Iným bezodplatným plnením sa na účely tohto zákona rozumie

výpožička hnuteľnej veci alebo nehnuteľnosti,
poskytnutie bezodplatnej služby,
hodnota dlhu strany prevzatého fyzickou osobou alebo právnickou osobou,
rozdiel medzi cenou obvyklou pri kúpe alebo nájme hnuteľnej veci alebo nehnuteľnosti a cenou dojednanou, ktorú strana uhradí fyzickej osobe alebo právnickej osobe, ak cena dojednaná je nižšia ako cena obvyklá; cenou obvyklou sa rozumie cena, za ktorú sa takáto hnuteľná vec alebo nehnuteľnosť obvykle predáva alebo prenajíma v určitom čase a na určitom mieste, alebo
rozdiel medzi cenou obvyklou za poskytnutie služby a cenou dojednanou, ktorú strana uhradí fyzickej osobe alebo právnickej osobe, ak cena dojednaná je nižšia ako cena obvyklá; cenou obvyklou sa rozumie cena, za ktorú fyzická osoba podnikateľ alebo právnická osoba ponúka poskytovanie služby na trhu.
Zákaz prijatia daru a iného bezodplatného plnenia
Dary a iné bezodplatné plnenia nesmie strana prijať od

štátu, Fondu národného majetku Slovenskej republiky, Slovenského pozemkového fondu, obce alebo vyššieho územného celku,
právnických osôb, ktorých zriaďovateľom alebo zakladateľom je štát, Fond národného majetku Slovenskej republiky, Slovenský pozemkový fond, obec alebo vyšší územný celok,
právnických osôb, v ktorých má majetkovú účasť štát, Fond národného majetku Slovenskej republiky, Slovenský pozemkový fond, obec alebo vyšší územný celok,
občianskych združení, nadácií, neziskových organizácií poskytujúcich všeobecne prospešné služby, neinvestičných fondov, záujmových združení právnických osôb, združení obcí a organizácií s medzinárodným prvkom,
verejnoprávnych inštitúcií a iných právnických osôb zriadených zákonom,
fyzickej osoby, ktorá nie je občanom,
právnickej osoby, ktorá má sídlo v zahraničí, ak jej väčšinovým vlastníkom nie je občan alebo právnická osoba, ktorá má sídlo na území Slovenskej republiky, okrem politickej strany, zoskupení politických strán, alebo právnických osôb, ktorých zakladateľom alebo väčšinovým vlastníkom je politická strana,
fyzickej osoby alebo právnickej osoby, o ktorej nevie uviesť identifikačné údaje darcu alebo identifikačné údaje zmluvnej strany, ktorá poskytla iné bezodplatné plnenie.
Strana môže prijať finančný dar hotovostnou platbou od jedného darcu len jedenkrát za príslušný kalendárny rok v hodnote daru najviac 5 000 €.

Príspevky zo štátneho rozpočtu
príspevok za hlasy získané vo voľbách,
príspevok na činnosť,
príspevok na mandát.
Obmedzenie použitia príspevkov
Príspevky zo štátneho rozpočtu nemôže strana použiť na

pôžičky a úvery fyzickým osobám alebo právnickým osobám,
zmluvy o tichom spoločenstve,
podnikanie obchodnej spoločnosti, ktorú strana založila alebo sa stala jej jediným spoločníkom,
ručenie za záväzky fyzických osôb alebo právnických osôb,
darovanie,
úhradu pokút a iných peňažných sankcií.
